Co w praktyce oznacza „wyłączenie” polskiego numeru IBAN?
Jaki będzie efekt? Po pierwsze: przelewy z polskich banków na rachunki w Revolut będą szły dłużej. Po drugie: trzeba będzie poinformować nadawców przelewów (np. pracodawców), żeby teraz przesyłali pieniądze na litewskie, a nie polskie konto bankowe (nie każdy może się zgodzić). Po trzecie: może się pojawić opłata za taki przelew na Litwę (niektóre polskie banki nakładają dość wysokie prowizje za przelew SWIFT).

Warto uważać zwłaszcza na tę ostatnią niedogodność. Za przelew w euro (system SEPA) polskie banki nie mogą pobierać wysokich prowizji, ale za przelew w innych walutach do zagranicznego banku (system SWIFT) już takie opłaty mogą się pojawić i często się pojawiają – np. 30-40 zł za przelew.

Dla kogo to zamieszanie będzie problemem? Ano głównie dla najlepszych klientów Revoluta, czyli dla tych, którzy nie tylko zasilają aplikację jakimiś drobnymi i potem płacą w sklepie za bułki, ale też dla tych, którzy do Revoluta przyjmują przelewy z zewnątrz, a więc traktują to konto jako ważne albo podstawowe. No i dla tych, którzy przelewają do Revoluta swoją pensję po to, żeby już z konta w Revolut zarządzać rodzinnymi finansami.

Mogą też ucierpieć firmy (ich kontrahenci niekoniecznie będą lubili konieczność przesyłania pieniędzy w ramach przelewów międzynarodowych, systemem SWIFT, z powodu kosztów oraz „nietypowości” takiego przelewu).

https://subiektywnieofinansach.pl/revolut-numer-konta-bankowego-iban-zmiana/
