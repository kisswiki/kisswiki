# Deser jak ptasie mleczko

Prosty i sprawdzony przepis na domowy deser z chłodzonej bezy wzorowany na sławnym, wedlowskim ptasim mleczku. Piankowe wnętrze jest puszyste, delikatne, wręcz niebiańskie domowe ptasie mleczko.

Polewa idealnie się kroi i nie zostawia smug na białym wnętrzu. Bardzo gorąco polecam również mój przepis na ciasto 3 bit bez pieczenia.
Reklama

- Czas przygotowania: 30 minut
- Czas tężenia: 2 godziny
- Ilość porcji: forma 20/30 cm

Składniki na polewę

- 4 łyżki kakao
- 2 łyżki masła
- 2 łyżki cukru
- 7 łyżek śmietanki 30%
- płaska łyżka żelatyny
- 50 ml wrzątku

Składniki na piankę

- 6 surowych białek - 200 g
- 3/4 szklanki drobnego cukru
- 2 łyżki soku z cytryny
- 2 krople aromatu śmietankowego
- 2 łyżki żelatyny
- 120 ml wrzątku

Foremka: Użyłam blaszki o wymiarach 20-30 cm. Może to być również tortownica o średnicy 24 cm. Spód wyłóż pergaminem (papierem do pieczenia).

Polewa czekoladowa

Do rondelka wlej śmietankę. Dodaj masło, kakao i cukier. Podgrzewaj całość na średniej mocy palnika. Mieszaj masę aż zrobi się jednolita. Ewentualne grudki rozetrzyj lub w ostateczności przetrzyj przez sitko. Do małej miseczki wsyp żelatynę i zalej odrobiną wrzątku. Mieszaj aż żelatyna całkowicie się rozpuści. Gorącą żelatynę wlej do kremu i dobrze wymieszaj. Polewa nie stężeje w ciągu 20 minut. Tyle wystarczy, by przygotować krem bezowy.

Bezowa pianka

Dwie łyżki żelatyny zalej wrzątkiem (nie więcej niż do połowy szklanki). Mieszaj do całkowitego rozpuszczenia i odstaw do przestudzenia.
Jajka przelej wrzątkiem. Oddziel białka od żółtek. Żółtka odłóż do innego przepisu, np. na babkę drożdżową. Białka umieść w wysokiej, szklanej misce. Białka ubijaj mikserem zaczynając od mniejszych obrotów miksera i stopniowo zwiększaj. Białka ubijaj nie dłużej niż 3 minuty, by nie przebić pęcherzyków powietrza.

Zacznij dodawać cukier. Po każdej łyżce miksuj na najwyższych obrotach, do czasu aż cukier połączy się z pianą i całkowicie w niej rozpuści. Będzie to trwało około 1 minuty. Gdy dodasz już cały cukier, wlej sok z cytryny oraz aromat śmietankowy. Miksuj już tylko chwilę. Powinna powstać gładka, gęsta i bardzo błyszcząca masa białkowa.

Do bezowej pianki wlej lekko przestudzoną żelatynę. Chwilę miksuj masę na minimalnych obrotach.

Na wyłożony pergaminem spód formy możesz wylać cienką warstwę polewy. Rozprowadź ją pędzelkiem cukierniczym. Można jednak od razu wyłożyć piankę bezową nie tworząc spodu. Wyrównaj powierzchnię. Na piankę wylej resztę czekoladowej polewy. Również wyrównaj powierzchnię. Formę umieść w lodówce na minimum 2 godziny do całkowitego stężenia.

https://aniagotuje.pl/przepis/deser-jak-ptasie-mleczko
