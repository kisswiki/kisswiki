## Kolibri

https://elektrowoz.pl/porady/baterie-kolibri-co-to-jest-i-czy-sa-lepsze-od-baterii-li-ion-odpowiadamy/

Baterie Kolibri – co to jest i czy są lepsze od baterii Li-ion? [ODPOWIADAMY]

by Łukasz Bigo – filozof nowych technologii · Published 03/11/2018 · Updated 17/07/2019

Na jednym z kanałów na YouTube pojawił się film, w którym wspomina się o bateriach Kolibri (również: Colibri) jako o wyprzedzających epokę. Postanowiliśmy sprawdzić, czym one tak naprawdę są i jak mają się do współczesnych baterii litowo-jonowych.

### Zamiast wstępu: podsumowanie

Naszym zdaniem twórca baterii to oszust (niestety…), a youtuber Bald TV nastawia się raczej na sensację niż sprawdzanie faktów. Dotyczy to również fragmentu poświęconego bateriom Kolibri, ich twórcy Markowi Hannemannowi oraz jego firmie, DBM Energy. Wydaje nam się, że baterie Kolibri to zwykłe chińskie, japońskie lub koreańskie ogniwa zapakowane w czarną obudowę DBM Energy. Postaramy się udowodnić to poniżej.

Jeśli interesuje Was sensacja i teorie spiskowe, oglądajcie. Jeżeli wolicie sprawdzone fakty i sensowne informacje, raczej nie uruchamiajcie.

### Baterie Colibri kontra baterie Li-ion – co jest lepsze?

Według opisu zawartego w filmie, bateria Colibri (DBM) to „sucha bateria litowo-metalowo-polimerowa o stałym elektrolicie, która w produkcji seryjnej była gotowa w 2008 roku.” Jej twórca przejechał konwojowanym Audi A2 z zespołem napędowym Bosch i baterią o pojemności 98 kWh 605 kilometrów na jednym ładowaniu. W 2010 roku.

Oprócz tego Dekra zbadała – opowiada dalej narrator – na hamowni inne Audi A2 wyposażone w pakiet Kolibri. Samochód ważył niecałe 1,5 tony i miał baterię o pojemności 63 kWh. Ten osiągnął zasięg 455 kilometrów.

Dalsza część filmu przedstawia twórcę baterii Kolibri jako osobę zniszczoną przez media i byłego członka zarządu Daimler Benz AG, „ponieważ nie chciał ujawnić inwestorowi swojej technologii”. W wywiadzie udzielonym w 2018 roku twórca technologii wyznał, że bateria wzbudziła „potężne zainteresowanie Arabii Saudyjskiej, Kataru, Omanu i Bangkoku”.

Taka ilość informacji wystarczy nam do sprawdzenia, czy rzeczywiście mieliśmy do czynienia z przełomem.

### Reality check, czyli sprawdzamy fakty

**Zacznijmy od końca**: były członek zarządu Daimler Benz po odejściu z firmy chce pozostać w branży, więc inwestuje swoje pieniądze w obiecującą technologię – czyli w ogniwa Kolibri rozwijane przez Mirko Hannemanna. Bo wie, że koncerny motoryzacyjne intensywnie pracują nad samochodami elektrycznymi.

Jak każdy współwłaściciel ma prawo domagać się wglądu w wewnętrzne procesy firmy, szczególnie, gdy wyłożył na nią mnóstwo pieniędzy. Jak każdy inwestor domaga się konkretnych wyników. Tymczasem twórca baterii Kolibri, Mirko Hannemann szczyci się tym, że „nie ujawnił inwestorowi swojej technologii”. Firma zbankrutowała, ponieważ nie miała czego sprzedać, a inwestor uznał, że nie będzie dalej dokładał do niej pieniędzy. Dla Hannemanna to powód do chwały, choć winnych szuka gdzie indziej:

Załóżmy jednak, że ten epizod nie miał miejsca. Wróćmy do eksperymentu z przerobionym Audi A2 przedstawionym w akapicie pierwszym. Otóż Audi A2 – wybrane nieprzypadkowo, to jeden z najlżejszych samochodów w branży! – miało przejechać 605 kilometrów na jednym ładowaniu przy baterii o pojemności 98 kWh. I teraz kilka faktów:

- kompletne Audi A2 waży około tonę ([źródło](https://en.wikipedia.org/wiki/Audi_A2)); bez silnika i skrzyni biegów zapewne około 0,8 tony – tymczasem samochód z bateriami Kolibri waży co najmniej 1,5 tony (informacja z filmu dotycząca modelu badanego przez Dekra; twórcy mówią co innego – o tym poniżej),
- samochód miał baterię o pojemności 115, a nie 98 kWh, jak opowiada Bald TV ([źródło](https://www.cleanthinking.de/dbm-energy-kolibri-lekker-mobil/)),
- jedyne oficjalne komunikaty dotyczące przebiegu eksperymentu zawierające liczby pochodzą od twórców samochodu, firmy DBM Energy, której założycielem był Mirko Hannemann,
- twórca planował przejazd z szybkością 130 km/h, ale…
- …przejazd trwał 8 h 50 min., co oznacza średnią szybkość 68,5 km/h ([źródło](https://translate.googleusercontent.com/translate_c?depth=1&hl=en&ie=UTF8&prev=_t&rurl=translate.google.com&sl=auto&sp=nmt4&tl=en&u=https://adacemobility.wordpress.com/2010/10/26/das-wunder-von-berlin/&xid=17259,15700023,15700124,15700149,15700186,15700190,15700201,15700214,15700230&usg=ALkJrhjNvTf8F6tzoclKh8qgp3HbKtHXQA)).

### Kilka obliczeń

Bateria o pojemności 115 kWh wykorzystana na dystansie 605 km daje średnie zużycie energii wynoszące 19 kWh/100 km przy średniej szybkości 68,5 km/h. To więcej niż współcześnie produkowane BMW i3, które osiąga 18 kWh/100 km przy normalnej jeździe:

Zwróćmy jednak uwagę, że wspomniane przez DBM Energy przerobione Audi A2 miało oferować „normalną ilość miejsca w kabinie i bagażniku” ([źródło](https://www.cleanthinking.de/dbm-energy-kolibri-lekker-mobil/)). Tutaj pojawia się pierwsza wątpliwość: po co produkować drugi samochód specjalnie dla Dekry, skoro pierwszy świetnie się sprawdził?

Przyjrzymy się warunkom testu (=jazda trwała całą noc) i pojemności baterii „drugiego” Audi A2 (=63 kWh). Porównajmy teraz te wartości z czasem jazdy dziennikarzy Oplem Ampera-e (bateria 60 kWh) podczas bicia rekordu zasięgu:

Pierwszy wniosek (spekulacja): **obydwa opisywane przed DBM Energy Audi A2 to w rzeczywistości jeden i ten sam samochód** lub parametry pierwszego auta zostały przesadzone. Twórca podawał niemal dwa razy wyższą pojemność (115 kWh vs 63 kWh), żeby okłamać media na temat gęstości energii przechowywanej w bateriach Kolibri.

**Dekra wyliczyła 455 kilometrów dla Audi A2 63 kWh – skąd więc różnica między 605 km a 455 km dla pojemności 115 vs 63 kWh?** To proste: twórca baterii Kolibri jechał po swojemu (nocą; korzystając z pomocy lawety?), a tymczasem Dekra zastosowała procedurę NEDC. 455 km według pomiaru Dekry to 305 km realnego zasięgu. 305 kilometrów idealnie pasuje do 63 kWh pojemności baterii. Wszystko się zgadza.

Natomiast pomiary Dekry nijak mają się do danych na temat pierwszego samochodu podawanych przez DBM Energy.

### Fakty, które świadczą na niekorzyść baterii Kolibri (czytaj: One nie były innowacyjne)

Pojemność baterii spada, masa rośnie – czyli regres podczas badań Dekry

Baterie Kolibri w „drugim” Audi A2 ważyły około 650 kilogramów (patrz: waga Audi A2 i deklaracja dotycząca masy pojazdu z bateriami) i mieściły ponoć 63 kWh energii. Tymczasem te same baterie w pierwszym samochodzie miały ważyć zaledwie 300 kg. Te deklaracje dają **kompletnie rozbieżne wyniki dotyczące gęstości energii: 0,38 kWh/kg w pierwszym samochodzie vs 0,097 kWh/kg w drugim samochodzie.** Drugi samochód został zważony przez Dekrę do testu, przy pierwszym możemy polegać wyłącznie na deklaracji Mirko Hannemanna/DBM Energy.

Dlaczego wynalazca najpierw stworzył auto lepsze, ze znacznie gęstszymi bateriami, a później do oficjalnego testu podstawił samochód gorszy? To kompletnie nie trzyma się kupy (patrz też cały poprzedni paragraf).

### Porównanie baterii Kolibri i klasycznych Li-ion

**Drugi – naszym zdaniem: prawdziwy, bo podpisany przez Dekrę – wynik nie jest niczym szczególnym w tej dziedzinie**, Nissan Leaf (2010) miał baterie o masie 218 kilogramów i pojemności 24 kWh, co daje 0,11 kWh/kg. **Kolibri z gęstością 0,097 kWh/kg miało więc gorsze parametry niż bateria Nissana Leafa.**

Ilość zgromadzonej w nich energii mogła robić wrażenie dopiero wtedy, gdyby ogniwa faktycznie pomieściły 115 kWh i ważyły 300 kilogramów, tak jak pierwotnie deklarował mówił Mirko Hannemann – te dane nie zostały jednak nigdy potwierdzone, istniały wyłącznie na papierze, tj. w deklaracjach prasowych DBM Energy.

### Rok 2010: przemysł bateryjny w Niemczech nie istnieje

To nie wszystko. **W 2010 roku przemysł ogniw bateryjny na terenie Niemiec był w powijakach.** We wszystkich komercyjnych zastosowaniach ogniw elektrycznych (czytaj: bateriach) stosowano produkty dalekowschodnie: chińskie, koreańskie lub japońskie. Ba, do dziś tak jest! Rozwój ogniw nie był uznawany za kierunek strategiczny, ponieważ gospodarka Niemiec opierała się na przemyśle spalinowo-motoryzacyjnym.

Trudno więc, żeby **student w niemieckim garażu nagle wynalazł cudowną metodę produkcji ogniw ze stałym elektrolitem**, skoro nie potrafiła tego zrobić potężna gałąź przemysłu na Dalekim Wschodzie – nie mówiąc już o Europie.

### Baterie w czarnych pudełkach, ogniw nigdy nie pokazano

To też jeszcze nie wszystko. **„Genialny twórca” baterii Kolibri nigdy nie pokazał swych cudownych ogniw** (czyli elementów, z których zbudowana jest bateria). Zawsze były one opakowane w obudowy z logotypem DBM Energy. „Genialny twórca” był dumny z tego, że nie pokazał ich nawet inwestorowi-współwłaścicielowi firmy.

### Test zasięgu: dlaczego w nocy i bez dowodów?

Film Bald TV mówi o ministerialnej asyście, w której samochód bił rekord, ale w rzeczywistości, gdy samochód spóźniał się do miejsca docelowego, dziennikarze byli zdezorientowani ([źródło](https://translate.googleusercontent.com/translate_c?depth=1&hl=en&ie=UTF8&prev=_t&rurl=translate.google.com&sl=auto&sp=nmt4&tl=en&u=https://adacemobility.wordpress.com/2010/10/26/das-wunder-von-berlin/&xid=17259,15700023,15700124,15700149,15700186,15700190,15700201,15700214,15700230&usg=ALkJrhjNvTf8F6tzoclKh8qgp3HbKtHXQA)). To znaczy, że samochód prawdopodobnie jechał sam. W nocy. Bez jakiegokolwiek nadzoru.


W 2010 roku istniały kamery wideo i smartfony. Mimo to **przejazd nie został uwiarygodniony żadnym śladem GPX, nagraniem wideo, nawet filmem**. Wszystkie dane zostały rzekomo zgromadzone w czarnej skrzynce, która „została przekazana ministerstwu”. Pytanie: po co zwoływać tylu dziennikarzy i nie dawać im żadnego namacalnego dowodu osiągniętego sukcesu?

Jak gdyby tego było mało: firma DBM Energy otrzymała rządowe dofinansowanie na badania baterii Kolibri w wysokości 225 tysięcy euro, co dziś daje równowartość ponad 970 tysięcy złotych. **Nigdy się z tego dofinansowania nie rozliczyła inaczej niż na papierze**, nie pokazała żadnego produktu. Prototyp auta z baterią Kolibri spłonął, ogień został podłożony, sprawców nie wykryto.

### Wnioski

Nasz wniosek: **Hannemann to hochsztapler, który opakował dalekowschodnie (np. chińskie) klasyczne ogniwa Li-poly w swoje obudowy i sprzedawał jako zupełnie nowe ogniwa ze stałym elektrolitem. Opisywana w sensacyjnym tonie teoria spiskowa dotycząca baterii Kolibri to bajka.** Twórca baterii chciał wykorzystać moment, w którym na rynku pojawiła się Tesla, a ogniwa ze stałym elektrolitem miały dawać nad nią przewagę. Dlatego kłamał na temat gęstości energii, ponieważ nie miał niczego do zaoferowania.

Ale nawet gdyby jego deklaracje były po części prawdziwe, to według pomiarów Dekry baterie Kolibri oferowały parametry gorsze niż debiutujące w tym samym czasie baterie Nissana Leafa zbudowane z wykorzystaniem ogniw AESC.

Artykuł powstał na prośbę Czytelników, którzy dopytywali nas o technologię zawartą w bateriach Colibri/Kolibri.

### Komentarze

<pre>
OsadaWschod

ten artykuł to zlepek nierzetelnych informacji które są poszlakowe i nic nie udowadniają. Sam ton wypowiedzi jest jak nie merytoryczna próba obalenia tezy dla zasady... bo może ktoś zapłacił za to solidnie. Bo autorowi się wydaje.... by mówić o czymkolwiek należy mieć z tym do czynienia -fizycznie przetestować. Uważam że kwestia jest dalej otwarta.

    www.elektrowoz.pl Mod OsadaWschod

    Dzień dobry. Ten artykuł to zbiór informacji, które zostały podane w filmie oraz tych dostępnych w internecie. Gdyby Pańska opinia była słuszna, to również informacje z filmu Bald TV byłyby nieprawdziwe – co w zasadzie prowadzi do identycznego wniosku, jak wniosek powyższego artykułu :) Jednak tekst zawiera spis faktów ze źródłami, więc zachęcam, żeby sam Pan prześledził całą historię i znalazł błąd w naszym rozumowaniu. Z przyjemnością poczytam. :)

    OsadaWschod www.elektrowoz.pl

    owszem śledziłem i dlatego też użyłem stwierdzenia ,,kwestia otwarta'' gdyż jednoznacznie nie można potwierdzić wiarygodności ani jej podważyć co zostało uczynione. rzetelna weryfikacja to fizyczny test. Pozdrawiam

    www.elektrowoz.pl Mod OsadaWschod

    Dobrze, proszę spojrzeć na to tak: 1) przychodzi człowiek znikąd i mówi "Mam ogniwa solid-state" (coś, nad czym trudzi się właściwie cały świat), dofinansujcie 2) coś tam pokazuje, ale wszystkie dane pochodzą od niego 3) dostaje poważne dofinansowanie, 4) Dekra weryfikuje jego produkt, ale otrzymane wyniki są znacząco gorsze niż to, co obiecywał wcześniej - ogniwa wypadają słabiej niż te w Leafie 5) prototyp się pali, produktu nie ma 6) przychodzi ktoś i mówi "Wcześniejsze ogniwa zrobiłeś w garażu, teraz dam ci dużo euro, żebyś mógł je zrobić komercyjnie" 7) przez wiele lat twórca baterii, które rzekomo wcześniej zrobił w garażu, nie może powtórzyć swojego wyczynu.

    To trochę jak sportowiec, który chce startować w mistrzostwach świata na 100 metrów, bo on i jego trener zarzekają się, że raz pobili rekord świata. W świecie technologii dowód nie polega na powiedzeniu "Wiem, mam, zrobiłem". Dowód polega na pokazaniu gotowego produktu. A tego nie ma.

    OsadaWschod www.elektrowoz.pl

    oczywiście z perspektywy jaką (Pan ?) przedstawia gotów bym był przyznać rację. Ale będąc otwartym umysłem rodzi się pewien dysonans. Czy na tyle można być naiwnym wierząc że człowiek od Daimlera jako współwłaściciel nie mógł nawet sam potajemnie sprawdzić tych ogniw ?. oraz czy nie mogę nazwać hipokrytą kogoś kto powie że koncerny i korporację nie manipulują jak Dj. przy konsolecie sferami rozwoju we wszelakich aspektach egzystencji człowieka na ziemi? Pan autor zdaje sobie sprawę na pewno jak potężne to machiny i pieniądze jakimi dysponują by kupić wszystko i wszystkich by było to ,,prawe'' ich interesom ?

    www.elektrowoz.pl Mod OsadaWschod

    Ad 1) Człowiek od Daimlera nie mógł sprawdzić tych ogniw, ponieważ ich twórca szczycił się tym, że nie zdradził tajemnicy (obrazek w artykule) Ad 2) Człowiek z Daimlera był wtedy _byłym_ pracownikiem koncernu. Był wtedy zwykłym Ziutkiem Kowalskim z mnóstwem kasy na koncie, ale bez szczególnych perspektyw na zatrudnienie gdziekolwiek. A kasy ubywało... On doskonale wiedział, że Daimler pracuje nad samochodami elektrycznymi i znał jej plany na kilka lat naprzód. Chciał się podpiąć do procesu, który gwarantował przychody w kolejnych latach. Wybrał partnera, który wydawał się wiarygodny. I stracił na tym procesie mnóstwo pieniędzy. Ja wiem, że to się tak łatwo mówi, ale proszę sobie wyobrazić, że inwestuje Pan w coś 2000 zł, jakie ma Pan na koncie - i ten gość okazuje się kłamcą. Naprawdę potrzebne jest drugie dno? :)

    OsadaWschod www.elektrowoz.pl

    Nie jestem zwolennikiem teorii spiskowych i chłodno staram się mierzyć wszelakie informację, Dna drugiego również m nie wypatruje gdzie go nie ma :) Ale Czy nie wydaje się być to nad wyraz naiwne i pochopne zachowanie, inwestowanie własnego kapitału w coś czego nie znam? A po zainwestowaniu okazuje się że poznać nie mogę ? Zatem jak taka niekompetentna osoba zajmowała jakiekolwiek stanowisko w tak poważnym koncernie? Niebywałym jest też tłumaczenie Pana ex. członka zarządu Daimlera że nie mogłem sprawdzić ogniw ... zostalem haniebnie wykorzystany i oszukany.. wg. tej retoryki to może dobrze że został zwolniony z Daimlera... bo może poprostu w tej sytuacji ktoś nie jest kłamcą ale ktoś inny zwykłym naiwniakiem, ale czy wtedy zajmował by takie stanowisko.. ? W tej kwestii jest wiele niewiadomych i należy zachować pewną powściagliwość w wydawaniu sądów. Sam chętnie bym zgłębił tą wiedzę tajemną :) ?

    www.elektrowoz.pl Mod OsadaWschod

    Nie znamy tła tego wydarzenia. Być może wyniki Dekry okazały się dla człowieka z Daimlera mocno przekonujące? Może został oszukany? Może zobaczył samochód, który baterie miał w podwoziu, ale też poupychane w siedzeniach? Może licznik przekłamywał dane dotyczące zasięgu / zużycia energii? Inwestowanie to zawsze gra w ciemno, chociaż oczywiście posiadacz kapitału stara się zmniejszyć ryzyko. Jednak biznes opiera się raczej na intuicji niż na jakimś wyliczeniu z Excela - gdyby było inaczej, nie mielibyśmy do czynienia z Amber Gold czy choćby ostatnim kryzysem finansowym.

    Odnośnie polityki personalnej Daimlera trudno mi się wypowiadać. Nie znam się, nie jestem akcjonariuszem, najwyraźniej człowiek jakoś się nie sprawdził, więc przestał być potrzebny. Mógł też protestować przeciwko kantowaniu na wynikach spalin – to też doprowadziłoby do jego usunięcia. Nie ma ludzi najlepszych w każdej dziedzinie. Jobs też oszukał Wozniaka na kasę, chociaż to ten ostatni zrobił komputer Apple. I nikt mu tego nie zabierze, musiał być genialnym elektronikiem, ale najwyraźniej za bardzo ufał ludziom.

    OsadaWschod www.elektrowoz.pl

    Otóż to, za dużo niejasności jest w tej kwestii. Uważam że zostały podważone kompetencje Dekry, komisji testowej, oraz inwestora. Czy naprawdę nie wydaje się to być aż nie wiarygodną niedbałością ? Czy też nie mogły to być mało wyrafinowane celowe zabiegi podważające całą kompetencje Hannemanna i jego działalności. Samo stwierdzanie okolicznisci w jakich odbyły sie testy to raczej poważna skaza na wizerunku tak poważnych instytucjach jak Dekra bo na pewno nie Hannemanna. Same przebieg testów pozostawił furtkę do dowolnej interpretacji... a to już daje wiele do myślenia.

    www.elektrowoz.pl Mod OsadaWschod

    Myślę, że patrzy Pan na to w taki sposób, jakby wszyscy uwzięli się na cudownego wynalazcę. Tymczasem proszę odnaleźć się w tamtych realiach: niemieccy producenci AŻ PISZCZĄ, żeby mieć własne ogniwa. Tesla robi napędy do samochodów Toyoty i Daimlera, producenci widzą, że to działa. W 2012 roku Tesla prezentuje Model S i auto okazuje się wielkim sukcesem. Naprawdę uważa Pan, że europejski przemysł motoryzacyjny zniszczyłby lokalnego wytwórcę _lepszych_ ogniw, żeby skazać się na łaskę/niełaskę dostawców z Chin, Korei i Japonii, którzy mają tylko _gorsze_ ogniwa? NAPRAWDĘ?

    Bez jaj.

    W tej zabawie coś jeszcze jest symptomatyczne: w ostatnich latach Chiny zainwestowały lub chciały zainwestować mnóstwo pieniędzy w rokujące biznesy motoryzacyjno-elektromobilne na całym świecie: Rimac, Daimler, Tesla. Dlaczego więc nie zainwestowały w obiecujące ogniwa DBM Energy? Odpowiedź jest prosta: oni wiedzą, że te ogniwa to chińskie CATLe w czarnych pudełkach.

    Nie marnowałbym więcej czasu na Pana Mirko. Gdyby cokolwiek potrafił, to wystrugałby te ogniwa ponownie w swoim garażu.

    OsadaWschod www.elektrowoz.pl

    Nie jestem adwokatem Hannemanna i nie twierdzę też że jest cudownym wynalazcą ale historia wielokrotnie nam pokazała jak to bywa z uczciwością koncernów, nieprawdaż ?
    Jeżeli Chińczycy wiedzą co to za beterie to dlaczego pan z Daimlera nie wiedział tylko tak pochopnie do interesów podszedł? Jak narazie to Europa inwestuje kapitał w Chiński rynek aut elektrycznych w szczególności Daimler, a Chinczycy wykupują Europejskie marki w tym Daimlera (mowa o Geely) trudno jest mi powiedzieć z czego to wynika czy to kwestia konserwatywnego podejścia i zgnuśnienia na starym kontynencie czy też zawiłych bliżej nam nie znanych koniecznych działań ku pielegnacji interesów Czy też może Europa traktuje Chiny jako poligon doświadczalny? Elektryfikacja aut doprowadziła by do ruiny w tej chwili gospodarkę w szczególności Niemiec. Czyż nie chodzi o to i zawsze chodziło żeby zarobić jak najwięcej i jak najdłużej się da ? i cisnąć tą cytrynę by uronić jak najwięcej soku ? Ostatnio na rynek Europejski Chińczycy chcą wprowadzić Zhi dou d2s już sam wygląd auta jest nie do zaakceptowania dla europejczyka przecież coś ze stajni BYD w Europie mogło by się przyjąć znacznie lepiej, A jeszcze lepiej żeby to były opakowania z którymi przeciętny Europejczyk już się oswoił. A co do Tesli to wiele można by polemiki przeprowadzić co do jej rentowności inwestorów sztucznego podtrzymywania marki.. przecież to eksponat poza zasięgiem przeciętnego śmiertelnika. To już są oddzielne tematy których nie powinniśmy raczej wiązać z tą sprawą w tej dyskusji w innej chętnie :)

    OsadaWschod OsadaWschod

    Catl ma produkować swoje baterie w Niemczech w niedługim czasie.. może to też ważny aspekt który należy uwzględnić w całej układance ? :)

    www.elektrowoz.pl Mod OsadaWschod

    OK, pociągnijmy ten wątek: CATL buduje fabrykę ogniw dla BMW, OK. Kupuje ogniwa tego nieszczęśnika i mówi BMW: "Damy wam dwa razy lepsze ogniwa za +50 procent ceny". Logiczne? Logiczne. Znacznie bardziej logiczne niż zniszczenie kogoś, żeby sprzedawać gorszą technologię i żeby być za Panasonikiem czy Samsungiem SDI, tak? :)

    Takich romantycznych historii można wymyślić 1500. Jeśli ma Pan czas, to śmiało. Ja mam dużo dzieci i dużo kredytów do spłacenia. :)

Darek

Jeśli ktoś jest oszustem i hochsztaplerem to autor tego artykułu - "Jeśli interesuje Was sensacja i teorie spiskowe, oglądajcie. Jeżeli wolicie sprawdzone fakty i sensowne informacje, raczej nie uruchamiajcie." - teoria i to bardzo spiskowa została właśnie zawarta w tekście powyżej.
Artykuł jest manipulacją, zawiera niesprawdzone fakty i bezsensowne informacje, znam historię Mirko Hannemanna i baterii Kolibri od podszewki, w następnym poście obnażę tę nieudolną obronę niemieckiej branży motoryzacyjnej, która zablokowała rewolucyjne baterie, a z ich wynalazcy zrobiła defraudanta.

    www.elektrowoz.pl Mod Darek

    Nie czuję się hochsztaplerem i z przyjemnością przeczytam Pańską ripostę. Byłbym również wdzięczny za dołączenie do niej zdjęcia ogniwa z baterii Kolibri, ponieważ jestem ciekaw, jak zostało skonstruowane.

    Darek www.elektrowoz.pl

    Odnosząc się do Pańskich "sprawdzonych faktów":

    1. "Zacznijmy od końca: były członek zarządu Daimler Benz po odejściu z firmy chce pozostać w branży, więc inwestuje swoje pieniądze w obiecującą technologię – czyli w ogniwa Kolibri rozwijane przez Mirko Hannemanna. Bo wie, że koncerny motoryzacyjne intensywnie pracują nad samochodami elektrycznymi.
    Jak każdy współwłaściciel ma prawo domagać się wglądu w wewnętrzne procesy firmy, szczególnie, gdy wyłożył na nią mnóstwo pieniędzy. Jak każdy inwestor domaga się konkretnych wyników." -

    Statut z 15.02.2011 - DBM Energy zmienia osobowość prawną i nazwę na Hummingbird Power Systems Ltd, a także adres strony http://dbm-energy.com, na http://kolibri-ag.com (zawartość strony zostaje pozbawiona jakichkolwiek informacji o akumulatorach trakcyjnych do samochodów elektrycznych).
    Do zarządu i rady nadzorczej nowej firmy Kolibri Power Systems AG wchodzą członkowie branży motoryzacyjnej: Mirko Hannemann zostaje dyrektorem zarządzającym, prezesem zarządu zostaje Dr. Helmut Naber, związany przez lata z producentem samochodów ciężarowych MAN, jednocześnie prezesem rady nadzorczej zostaje Helmuth von Grolmann (były członek zarządu Daimler Benz AG), a członkiem RN rzecznik patentowy Richard Leitermann (prawnik, specjalista od prawa gospodarczego i prawa spółek), natomiast Richard Gaul (przez 22 lata dyrektor ds. komunikacji w BMW i od kilku lat konsultant w Federacji Przemysłu w Berlinie) zostaje rzecznikiem i szefem ds. komunikacji spółki.
    Po tych zmianach niektóre materiały video dotyczące przełomowej technologii Kolibri AlphaPolymer zostały usunięte z sieci przez właścicieli... Trudno więc mówić o tym, że Grolmann chce zostać w branży, bo widać gołym okiem, że ludzie z branży weszli do spółki aby zablokować rozwój baterii Kolibri. Poza tym w tamtym czasie koncerny motoryzacyjne w ogóle nie pracowały nad samochodami elektrycznymi.

    2."Tymczasem twórca baterii Kolibri, Mirko Hannemann szczyci się tym, że „nie ujawnił inwestorowi swojej technologii”. Firma zbankrutowała, ponieważ nie miała czego sprzedać, a inwestor uznał, że nie będzie dalej dokładał do niej pieniędzy." - są to nieprawdziwe informacje, do niedawna na blogu mirkohannemann.com były dwuczęściowe wyjaśnienia całej historii, obecnie link prowadzi do obszernego wywiadu z M.H.

	https://www.youtube.com/watch?v=_5KtyFHJcmA

    W marcu 2015r. Hannemann zażądał od Grolmanna realizacji obietnic wprowadzenia obiecanego, dużego inwestora, a wtedy Grolmann zażądał zrzeczenia się wszelkich praw M.H. do własności intelektualnej i przekazania jej na rzecz Grolmanna jako warunek wprowadzenia w/w inwestora, jako zachętę szef RN zaproponował natychmiastową wypłatę 1 mln euro. Hannemann odmówił, wówczas z drugiej kieszeni Grolmann wyjął wypowiedzenie pod zarzutem defraudacji środków spółki ok. 2-5 mln euro od 2012r, do 2015r. rzekomo wydanych przez M.Hannemanna na luksusowe zbytki.
    Co oczywiste, skoro spółka od 2010r. prowadziła marginalną działalność operacyjną, to rolą Helmuta von Grolmanna był nadzór nad nieuzasadnionymi wydatkami na tak wysoką kwotę, jak to więc możliwe, że Grolmann nie zauważył tak dużych wydatków przez 3 lata..?? Odpowiedź jest aż nadto oczywista, to on powinien zostać oskarżony o brak nadzoru i działanie na szkodę spółki.
    Spółka upadła, a członkowie zarządu i RN wykupili ją od syndyka podobno za najwyższą ofertę...
    https://www.faz.net/aktuell/wirtschaft/unternehmen/elektroautos-ermittlungen-gegen-erfinder-mirko-hannemann-13538137.html

    3. Wszystkie obliczenia, do których się Pan odnosi nie są faktami lecz medialnymi spekulacjami, wszelkie informacje i wyliczenia były zamieszczone na stronie http://dbm-energy.com, jednak po przejęciu kontroli przez ludzi z branży motoryzacyjnej zostały usunięte, więc stwierdzone przez Pana "fakty" są zwykłą manipulacją.
    Testy i badania wykonane przez BAM (Federalny Instytut Badań i Kontroli Materiałów) oraz DEKRA w pełni potwierdziły wszystkie wyliczenia i cechy baterii https://www.cleanthinking.de/mirko-hannemann-interview/
    Atak mediów i organizacji branżowych na Hannemanna zakończył się porażką
    https://adacemobility.wordpress.com/2011/01/25/zum-fall-dbm-fragen-an-das-bundesministerium-fur-wirtschaft-und-technologie/

    4. "Film Bald TV mówi o ministerialnej asyście, w której samochód bił rekord, ale w rzeczywistości, gdy samochód spóźniał się do miejsca docelowego, dziennikarze byli zdezorientowani (źródło). To znaczy, że samochód prawdopodobnie jechał sam. W nocy. Bez jakiegokolwiek nadzoru.
    (...)
    W 2010 roku istniały kamery wideo i smartfony. Mimo to przejazd nie został uwiarygodniony żadnym śladem GPX, nagraniem wideo, nawet filmem. Wszystkie dane zostały rzekomo zgromadzone w czarnej skrzynce, która „została przekazana ministerstwu”. Pytanie: po co zwoływać tylu dziennikarzy i nie dawać im żadnego namacalnego dowodu osiągniętego sukcesu?"

    Oczywiście rekord był zarejestrowany i odbył się przy asyście około 30 świadków. Zaangażowano w to ADAC, innych przedstawicieli prasy i pracowników Federalnej Agencji Pomocy Technicznej, Federalnego Ministerstwa Gospodarki i Technologii (BMWi) oraz Niemieckiego Centrum Aeronautycznego (DLR). Ponadto ośmiu ekspertów ds. Bezpieczeństwa zawsze w zasięgu wzroku pojazdu. Istnieje również dziennik GPS całego przebiegu bicia rekordu.
    https://sufiy.blogspot.com/2011/01/lithium-drive-dbm-energy-we-have-done.html

    Pański artykuł jest tendencyjny, nierzetelny i amatorski, a nazywanie geniusza hochsztaplerem jest conajmniej próbą nieudolnej manipulacji. Nawet nie chciało się Panu sprawdzić faktu, że baterie wciąż istnieją i mają się doskonale... http://www.colibri-energy.com/

    www.elektrowoz.pl Mod Darek

    Dobry wieczór.

    Ad 1) OK, rozumiem. Tajni szpiedzy najważniejszych koncernów zabijają rodzimą firmę produkującą baterie, a równolegle jeden z nich płaci miliony euro Tesli za know-how w tym segmencie. Inny w mozole opracowuje zespoły napędowe, a znacznie gorsze ogniwa ściąga z Dalekiego Wschodu. Tak, to jest NAPRAWDĘ doskonale logiczne. :)

    "Poza tym w tamtym czasie koncerny motoryzacyjne w ogóle nie pracowały nad samochodami elektrycznymi." -> BZDURA. Polecam sprawdzić takie nazwy: BMW i3, Smart ED, Nissan Leaf.

    Ad 2) "jak to więc możliwe, że Grolmann nie zauważył tak dużych wydatków przez 3 lata..??"

    Odpowiem Panu pytaniem na pytanie: jak to możliwe, że w Polsce nikt nie zauważył ogłoszenia o Amber Gold wiszącego na stronie KNF? Nie rozumiem Pana uporu dotyczącego bronienia na siłę Hannemanna. Wytłumaczeń może być mnóstwo: fałszował księgowość, fałszował wyniki eksperymentów (Europa praktycznie nie posiada know-how dotyczącego baterii, ludzie boją się wzorów jak ognia), fałszował raporty giełdowe... Pisać dalej?

    Ad 3) Z całym szacunkiem, informacje podawane w wywiadzie przez Hannemanna wydają mi się dość... mało wiarygodne. Proszę spojrzeć na jeden podstawowy fakt: w garażu zrobił cudowne ogniwa, które obiecują, że są trochę solid-state.

    Co mu dziś przeszkadza w zrobieniu ich po raz kolejny? Pstryk, jeden ruch i zamyka usta takim niedowiarkom jak niżej podpisany. :)

    Co do obliczeń: LITOŚCI! Podaję dane cytowane w filmie oraz te pochodzące z Dekry właśnie. Te podawane przez twórcę też tam oczywiście są, jednak, z całym szacunkiem, wolę wierzyć Dekrze. Pan też im wierzy, co wynika z Pańskiej wypowiedzi. Co dowodzi, że wierzy Pan w to, że ogniwa Hannemana były wtedy gorsze niż ogniwa Nissana Leafa. Nie wiem, gdzie miałbym tutaj manipulować. Może mnie Pan oświeci?

    Proszę mi też odpowiedzieć na drugie pytanie: po co twórca świetnych ogniw naraża się na śmieszność robiąc najpierw test z doskonałymi ogniwami, a następnie konstruując cztery razy gorsze odpowiedniki? Gdzie w tym logika?

    Ad 4) "Oczywiście rekord był zarejestrowany i odbył się przy asyście około 30
    świadków. Zaangażowano w to ADAC, innych przedstawicieli prasy i
    pracowników Federalnej Agencji Pomocy Technicznej, Federalnego
    Ministerstwa Gospodarki i Technologii (BMWi) oraz Niemieckiego Centrum
    Aeronautycznego (DLR)."

    W artykule jest link do relacji ADAC z tamtego zdarzenia. Czy byłby Pan tak miły, żeby go kliknąć i przeczytać, jak to wyglądało? Proszę także przeczytać komentarze pod materiałem.

    "Istnieje również dziennik GPS całego
    przebiegu bicia rekordu. https://sufiy.blogspot.com/2011/01/lithium-drive-dbm-energy-we-have-done.html"

    Na podawanej przez Pana stronie znajdują się wyłącznie linki do jednego i tego samego wywiadu z Hannemanem na YouTube. Nie znalazłem linku do pliku ze śladem GPX ani nagraniem wideo. Czy mógłbym prosić o wklejenie ich tutaj? Może u mnie coś nie działa, nie wiem... Z góry dziękuję.

    "Pański artykuł jest tendencyjny, nierzetelny i amatorski, a nazywanie
    geniusza hochsztaplerem jest conajmniej próbą nieudolnej manipulacji."

    O mnie może Pan mówić co Pan tylko wymyśli. Nie mam z tym problemu. Niestety, ogniwa się nie bronią. Z liczb wynika, że pod żadnym względem nie były przełomowe. Zachęcam Pana, by znalazł Pan raporty z tamtego okresu (te potwierdzone przez niezależne laboratoria) i sam sprawdził ich gęstość.

    "Nawet nie chciało się Panu sprawdzić faktu, że baterie wciąż istnieją i
    mają się doskonale... http://www.colibri-energy.com/"

    Te produkty to coś zupełnie innego. Policzmy na podstawie danych ze strony: Pojemność 275 Ah * napięcie na ogniwach 80 V = 22 000 Wh = 22 kWh. Masa baterii = 420 kg. Gęstość energii w bateriach = 22 kWh / 420 kg = 0,052 kWh / kg = 52 Wh / kg. Pasuje do ogniw Li-ion sprzed 13 lat, ale stawiałbym raczej na to, że są to ogniwa NiMH lub po prostu ulepszone akumulatory kwasowo-ołowiowe.

    Deklarowana przez Hannemanna gęstość to 0,38 kWh / kg. Wyliczona przez nas na podstawie danych Dekry gęstość to 0,097 kWh / kg.

    "Trochę" się nie zgadza. :)

tomi4m30 Darek

Utajnianie takich rzeczy jak konstrukcja baterii jest niewykonalne - taka firma jak Daimler spokojnie mogła by sprokurować jakieś zamówienie, rzekomo z dalekiego kraju i po dostarczeniu dokonać na nich inżynierii wstecznej. Tajnota myśli technologicznej(z wyjątkiem przypadków gdzie inż. wsteczna jest trudna) kończy się najpóźniej po przekazaniu pierwszych dostaw, powinien to P. Hanneman doskonale wiedzieć. Tak czy siak każdy domorosły wynalazca czegokolwiek nie ma możliwości ukrywania tego, jeśli chce to sprzedać kiedyś - prosta sprawa. Więc tak czy siak koncerny takich wyrolują jak dziecko. No chyba, że obroni się prawami patentowymi, których np Chiny nie zwykły przestrzegać.
</pre>
